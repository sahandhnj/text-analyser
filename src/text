Online Jaaroverzicht 2018

Voor het vijfde jaar op rij heb ik het online jaaroverzicht opgesteld. Hoeveel bezoekers bezochten onze website in 2018? Wat zijn de best gelezen nieuws en blog berichten? Hoe staat het met onze volgers op Social Media? Alles is terug te vinden in het online jaaroverzicht. Het aantal bezoekers van de website is gegroeid met 10% naar 141.401. De gemiddelde bezoekduur steeg licht naar 1 minuut en 47 seconden. De flinke daling in het aantal bezoekers via Social Media houdt aan, een daling van 19% ten opzichte van vorig jaar. In de verdeling van de netwerken heeft Facebook het gewonnen van Twitter. LinkedIn blijft voor ons het belangrijkste netwerk. 

Herkomst bezoekers
Het grootste aantal bezoekers komt organisch via Google, 63,8 procent om precies te zijn. Direct verkeer is goed voor 20,4% van het bezoek. Samen dus goed voor bijna 85% van de bezoekers.

Zo’n 8,4% van de bezoekers belandt op onze website via Social Media. In totaal zijn dit 11.881 bezoekers, een daling van 19% ten opzichte van 2017. Een verklaring voor deze daling is dat je ziet dat de sociale netwerken ingericht zijn op maar 1 doel: de bezoeker zolang mogelijk behouden op hun eigen platform. Misschien heb je het zelf ook wel ondervonden, een bericht op LinkedIn waarin een link naar een externe website is opgenomen presteert minder goed dan een bericht zonder zo’n link. Op Facebook is het niet anders en op Instagram is het zelfs niet mogelijk een werkende link op te nemen in je bericht. Verkeer naar de eigen website via Social Media is dus niet meer zo eenvoudig “gratis” te realiseren. Dit verklaart volgens mij de daling van het aantal bezoekers via social, die je alleen kunt tegengaan door te investeren in gesponsorde updates.

Online zichtbaarheid
De basis voor onze online zichtbaarheid is en blijft onze eigen website. Een belangrijk middel waarmee vaak een eerste indruk van Heembouw wordt verkregen. We delen veel kennis via onze blogs, houden ons netwerk op de hoogte met nieuws en alle projecten zijn er terug te vinden. Veel van deze content wordt gevonden via Google of direct door mensen die onze naam al kennen. Daarnaast laten we onszelf zien op de sociale netwerken. LinkedIn is hiervoor ons belangrijkste netwerk met ruim 6.000 volgers op onze bedrijfspagina. Maar de echte kracht zit hier in de activiteit van de bijna 250 collega’s die op LinkedIn aanwezig zijn en hun eigen updates delen. Instagram blijft de grootste stijger, hier zijn we inmiddels de 1.000 volgers gepasseerd. 

